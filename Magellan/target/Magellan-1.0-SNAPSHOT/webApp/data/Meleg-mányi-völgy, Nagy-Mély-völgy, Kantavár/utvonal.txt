A túra leírása
A 35-ös autóbusz végállomásánál lévő egykor szebb napokat is látott Dömörkaputól indítjuk túránkat. Itt volt régebben a város közkedvelt Vidám Parkja, melyről már csak a bejáratánál szomorúan pusztuló, romos épületek csonkjai tanúskodnak. A jelenleg (2015) felújítás alatt álló Állatkerttől induló gyermekvasút végállomását is itt találjuk. Az autót az ingyenes parkolóban tudjuk hagyni.

A félköríves Ptacsek-pihenő mellett indulunk el a P és a P□ jelzésű sétaúton, párhuzamosan a szálló felé vezető aszfaltos úttal. Pár méter után, a műút nagy kanyarulatánál a P jelzés balra megy tovább, mi a P□ jelzéseket követve jobbra tartunk, majd balra elhagyjuk a kanyarodó aszfaltcsíkot, és betérünk az erdőbe. Jól jelzett ösvényünk meredeken ereszkedik a fiatal erdőben, majd egy kereszteződésnél balra fordulunk a P+ jelzéseket követve.

Kezdetben fiatal erdőn fúrja át magát az út, majd szép, hangulatos, árnyas erdőben keresztezzük a mohalepte sziklákkal tarkított Hideg-völgy patakját és enyhén emelkedve, útközben többször szép kilátást élvezve jutunk ki a Lámpás-völgyben vezető útra, ahol becsatlakozik hozzánk a P□ jelzés is. Egy darabig együtt halad a két jelzés, majd a völgy kettéválik, mi a jobb oldali ágon a P+ jelzésű utat választva végig a gyönyörű patakmeder felett, megkerülve a kantavári kúpot rövidesen kibukkanunk a Kantavári-forrásnál.

A bővizű forrás mellett pihenőhelyet, padokat találunk, továbbindulva a táblával is jelzett turistaút csomóponttól a P+ jelzések mellé a P jelzések is társulnak, elhagyjuk a balra tátongó kantavári felhagyott kőbányát, majd a széles egyre emelkedő úton érjük el a Rábay-fát, egy öreg tölgyet, melyet Pécs egykori erdőmesteréről, Rábay Gyuláról neveztek el.

A P+ jelzésű úton megyünk tovább, enyhén emelkedve pár perc alatt elérjük, és keresztezzük a Mecsek-háti műutat a Keresztkunyhónál. A kunyhót már nem, de egy kőkeresztet láthatunk itt. Az aszfaltos úttól kezdve útvonalunk először enyhén, majd egyre meredekebben lejtve ereszkedik le a Meleg-mányi-völgybe. Tavasszal medvehagyma tengeren vezet át a hangulatos bükkösben az út, az ösvény mellett megfigyelhetjük a mészkőhegységekre jellemző töbröket is.

Leérve a völgybe keresztezi utunkat a KO jelzésű út, és rövidesen elérjük az ösvénytől balra fakadó jó vizű karsztforrást, az Anyák-kútját. A forrás mellett ered a Melegmányi-patak. A hirtelen patakká bővülő forrásvíz átbukva a faágakon, gyökereken, elveszíti mésztartalmát, és megalkotja a szépséges mésztufagátakat, lépcsőket, vízeséseket és apró tavacskákat, melyekről oly nevezetes a védett Meleg-mányi-völgy.

Pár perc alatt elérjük a völgy legszebb pontját, a Melegmányi-forrás környékét, ahol többlépcsős, mintegy 6 méter magas mésztufagátsoron, sokfelé szétterülve, fátyolszerűen folyik le a patak vize. A Mecsek egyik legnagyobb természeti csodájánál keresve sem találhatnánk ideálisabb pihenő-, piknikező helyet. Továbbindulva a meseszép völgyben újabb kereszteződéshez érünk, ahol balra fordulunk, követve a patakot a Z jelzésű turistaútra. A varázslatos Petnyák-völgyben egy gázlón kelünk át, majd elérjük a Mecsek legmagasabb vízesését, a kb. 2 méter magas sziklalépcsőről lezúduló Ágnes-vízesést.

A Petnyák-völgy beletorkollik az észak-déli irányban futó Nagy-Mély-völgybe, ahol átkelünk a patakon és balra, délnek fordulunk a P jelzéseket követve. A varázslatos hangulatú, mindkét oldalán nagyon meredek, vadregényes völgyben többször is keresztezzük a patakot a mederben lévő köveken, faágakon lépdelve. Jobbra PO jelzés mutat a pár méterre fakadó Sziklás-forráshoz, majd 10 perc séta után balról betorkollik a KO jelzés, és együtt megyünk az elragadóan szép, tavasszal medvehagyma gúnyába öltözött völgyben tovább a Mecsek egyik legbővizűbb forrásához, a népszerű kirándulóhelyhez, a Kánya-forráshoz.

Kissé feljebb az út mellett a lényegesen szerényebb vízhozamú Mariska-forrást találjuk. P és KO jelzésű utunk meredeken vezet ki a völgyből. A szuszogtató emelkedő a Dél-dunántúli Kék Túra útvonalának keresztezéséig tart. Továbbra is a P jelzésen maradva keresztezzük a Mecsek-háti műút aszfaltcsíkját és leereszkedünk a már ismert Rábay-fáig. A Kantavári-forrásig ugyanazon az úton megyünk vissza, melyen jöttünk, de innen a P és a Z+ jelzésen folytatjuk utunkat.

Pár perc múlva balra tehetünk egy kis kitérőt a PL jelzésen a kantavári romokhoz. A szabályos kúp alakú hegyen található Kantavár romjaihoz meredek kapaszkodón jutunk fel. A középkori eredetű erődből ma már csak hajdani öregtornyának csekély alapfalai, egy titokzatos üreg és a várárok nyomai láthatóak. Visszatérve a P jelzésű útra, balra leágazik a P□, majd meredeken emelkedünk egy nyeregig, onnan lejtős, széles úton érünk ki a pécsiek népszerű kirándulóhelyéhez, a tágas Kis-réthez, ahol padokat, tűzrakókat, pihenőket találunk.

A Kis-réttől a P jelzésű út mellett egészen a Dömörkapuig a Kis-réti tanösvény érdekes, informatív információs tábláin ismerkedhetünk meg a Mecsek élővilágával, az egyik táblán például évgyűrű-elemzéssel bontakozik ki egy fa érdekes élettörténete. Útközben keresztezzük a Misina-tetőről induló sílesiklópályát, és kényelmes, szép erdei úton érünk vissza kiindulási pontunkra, a Dömörkapuhoz.