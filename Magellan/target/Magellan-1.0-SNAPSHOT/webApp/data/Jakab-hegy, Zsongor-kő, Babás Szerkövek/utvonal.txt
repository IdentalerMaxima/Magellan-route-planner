Amennyiben busszal érkezünk, balra a Zöld sáv és a Kék + jelzéseket követve Magyarürög házai közt kanyarogva 10 perc alatt az Éger-völgyi parkerdő bejáratához, a parkolóhoz érünk. A kényelmes sétaúton belépünk a parkerdő árnyas fái közé és pár percen belül jobb felől megpillantjuk az Éger-völgyi tó élénkzöld vízinövényekkel borított tükörsima felületét. Elmegyünk az út bal oldalán lévő gyér vizű Delelő-kút mellett és egy kis hídon átkelve szép tisztásra jutunk, ahol pihenőhelyet, padokat, nagy tűzrakóhelyet találunk. Jó időben hétvégenként rengetegen piknikeznek itt. Pár métert teszünk meg a patak mentén felfelé, amikor is az út kettéágazik, a Kék + jobbra a patakot követve megy tovább, innen fogunk majd visszajönni, a Zöld sáv pedig átkel a patak másik oldalára, és rövid, meredek szakaszon kúszik föl a hegyoldalon, egy nagy bal kanyar után elérünk egy esőbeállót, ami előtt élesen balra fordul a jelzett út, majd szintben sétálunk tovább.

Az út mellett megfigyelhetjük, hogy a talaj és a fák törzse feltűnően mohás, ezért is adták az úttól kissé jobbra a Zöld O jelzésen megközelíthető kis forrásnak a Mohosi Kis-kút nevet. A másik érdekesség a vörösbe hajló talaj, a Jakab-hegyet vörös homokkő alkotja, ami nemcsak a fent lévő sziklaformációkra jellemző, hanem szinte az egész hegyet vörös talaj borítja. A forrástól utunk felfelé meredeken vezet tovább az Éger-tető felé.

A Zöld O jelzés hamarosan jobbra leágazik, mi maradunk a Zöld sáv jelzésen, balról megkerülünk egy kis nádassal sűrűn benőtt tavacskát, majd kibukkanunk az Éger-tető kirándulóközpont nagy tisztásán. A kis kilátóból a felnövekvő fák miatt igazából csak magára a tisztásra ill. a Misina csúcsára nyílik rálátás.

A tisztás kilátóval átellenben lévő oldalán folytatjuk túránkat egy széles, kavicsos kocsiúton, majd egy sorompónál élesen jobbra fordulunk és ösvényünk betér az erdőbe. Zöld jelzésű utunk nagyjából szintben halad, átvágunk a Páprágy-völgyön, és 15-20 perc séta után egy kereszteződéshez érünk. A Zöld jelzés itt jobbra fordul meredeken a hegytető irányába, mi egyenesen megyünk tovább a Piros ∆ jelzésű széles úton.

Figyelem! A kereszteződéstől 100 méterre jobbra, ahol egy Piros kör jelzést látunk, ott le kell térnünk jobbra a széles útról egy kis ösvényre, be az erdőbe, sajnos tábla nem jelzi a letérőt, de az ösvényen hamarosan meglátjuk a Piros ∆ jelzéseket!

A Piros ∆ jelzésű ösvény enyhén emelkedve kanyarog tovább a Jakab-hegy déli oldalában, majd lassan északnak fordul, ligetes tölgyerdőben, később gyönyörű fenyvesben túrázunk. A Panoráma útnak is nevezett útvonalról nem zavartalan a kilátás, néhol azonban le lehet látni a hegyről a Mecsekaljára.

Találkozunk a Cserkút felől felkapaszkodó Kék ∆ jelzéssel, ami pár lépéssel odébb jobbra megy fel meredeken a hegyre, mi maradunk a Piros ∆-ön, és pár perc alatt kiérünk a Babás szerkövek keleti nagy csoportjához.

A Babás szerkövek bizarr, vörös homokkő sziklái túránk egyik legszebb pontja, egyesek szerint nevének eredete a pogány magyarság korából maradt ránk, a szerkő jelenthetett szent követ vagy áldozati helyet. A monda szerint pedig két dölyfös, egymással versengő család lakodalmas menete vált itt kővé, mert nem voltak hajlandóak egymás útjából kitérni. Mindenesetre a kilátás parádés a mecsekaljai kis falvakra, Cserkútra, Kővágószőlősre.

Tegyünk egy kis kitérőt továbbhaladva a Piros ∆ jelzésen a 200 m-re található Jubileumi keresztig, melyet a millennium évében állítottak a pazar kilátást nyújtó sziklakiszögellésre. Térjünk vissza a sziklákkal szegélyezett úton a Kék + jelzésig, az első nagyobb szerkövekig, itt balra fordulunk fel a meredeken a hegynek tartó ösvényen. Túránk legmegerőltetőbb része következik, a sziklás, gyökerekkel sűrűn átszőtt ösvényen kapaszkodunk fel, hamarosan jobbról becsatlakozik hozzánk a K∆ jel, ezen folytatjuk tovább az egyre vadabbá váló tájon a kapaszkodást, hatalmas sziklák közé érünk, a sziklákon kezünket is használva tudunk csak felmászni. Egy kisebb felhagyott kőbánya impozáns falai mellett, a Sasfészek nevű helyet elhagyva rövidesen felérünk a Jakab-hegy (592 m) hullámos fennsíkjára.

Találkozunk a Dél-Dunántúli Kéktúra útvonalával, jobbra kanyarodunk és pár méter után a tanösvényt jelző jelölésnél jobbra megyünk, egy percen belül kiérünk az erdőből, és megpillantjuk a Zsongor-kő vörös sziklakilátóját. A rendkívül meredeken a mélybe szakadó kiszögellést korlát védi. A panoráma leírhatatlan, jó időben a horvát hegyeket is láthatjuk, lábunk alatt Kővágószőlős és Cserkút. A védett vörös homokkő alakzat nevét a legenda szerint egy Zsongor nevű fiatalemberről kapta, aki kedvesével együtt inkább a mélybe vetette magát az őket üldöző török csapatok elől, mintsem a fogságot válassza.

Visszamegyünk a Kéktúra útvonalára, jobbra fordulva 5 perc alatt egy elágazáshoz érünk, innen balra már látszik a Jakab-hegy (592 m) tetején lévő hatalmas tisztás. A platón találunk egy felújított épületet, mely esőbeállóként is funkcionál, de a tornyába is fel lehet menni egy szűk nyíláson, hosszú vaslétrán át. A magas fák miatt a kilátás nem zavartalan, de jól láthatjuk a hajdani pálos kolostor romjait. Érdekes, hogy ez az épület a második vh. után épült, mikor is a pálos rend szerette volna újra alapítani a kolostort, de pár év múlva az építkezés, a szerzetesrendek feloszlatása után abbamaradt, a tervezett templom tornya ma a kilátó. 2020-ban lódarazsak fészkelték be magukat a tetőszerkezet alá, több baleset is történt az agresszív rovarok támadása miatt, a kilátót is kénytelenek voltak lezárni. 2021 tavaszán, ottjártunkkor, már dolgoztak a tetőn, reményeink szerint a nyáron már veszély nélkül lehet felmenni a növényzet miatt csak korlátozott kilátást adó toronyba, mindenesetre a kolostor romjai gyönyörűen rajzolódnak ki a közkedvelt tisztáson.

A magyar alapítású pálos rend kolostorának romjai jó 2 m magasságban maradtak fent, köszönhetően a folyamatos állagmegóvási munkálatoknak. Az eredetileg gótikus kolostor több ízben is elpusztult, a jelenleg látható falak nagy része a XVIII. századi újjáépítés eredménye.

A hegyen a Kék jelzés egy kis lefolyástalan tó mellett visz el, elérünk egy széles szekérutat, majd keresztezzük a kora vaskori földvár sáncát, és szép szálbükkösben kezdjük meg ereszkedésünket a hegyről. A következő jelzett útkereszteződésnél elhagyjuk a Kéktúra vonalát, jobbra kanyarodunk a Piros sáv jelzésű ösvényre, mely eleinte enyhén, később egyre jobban lejtve ereszkedik le félelmetes nevű Szörnye-völgybe. Balra mellőzünk egy nagyon gyér vizű forrást, a Négy Barát-forrást, majd egy nagy kanyar után a bővizűbb Farkas-forrásnál pihenhetünk meg.

Magasan a patak jobb partján haladó turistaúton maradva bandukolunk az egyre inkább szűkülő Éger-völgy felső részén. Egy éles kanyarnál végül lemegyünk a patak partjára, ahol találkozunk a K+ jelzéssel. Itt jobbra kanyarodunk, és a patak partján lefelé haladva, azt kétszer is kis fahidakon keresztezve érünk ki a már ismert Éger-völgyi-tóhoz. A tó bal partján is vissza tudunk jutni a buszmegállóhoz, a parkolót a jobb parton át közelíthetjük meg.

