A Vár-völgyi út mentén, a Kadarka kulcsosház melletti parkolóból indulunk, fel a Máré várához vezető, Sárga kereszttel jelölt keskeny aszfaltúton. A folyamatosan, enyhén emelkedő út éles bal kanyarjánál a Sárga + jelzések irányt tartva válnak le az aszfaltcsíkról, mi maradunk a műúton, melyen pár perc alatt felérünk a füves kúpon álló Máré várához. A pár éve megújult középkori lovagvár májustól októberig látogatható, ha nyitva van, ne hagyjuk ki meglátogatását, nagyon érdekes az új, kifejezetten gyerekbarát, multimédiás kiállítás. Amennyiben zárva találjuk, akkor is érdemes elsétálni a várat őrző, újrahasznosított gumikból készült háromfejű sárkányhoz, a lépcsőn felsétálva be is kukkanthatunk a rácsos kapun keresztül a várudvarra.  A várdomb déli oldalában lévő pihenőhelytől folytatjuk tovább túránkat a Piros sáv jelzésű turistaúton. Keskeny, hangulatos ösvényünk szintet tartva halad a Vár-völgy felett a hegyoldalban, majd egy mellékvölgybe bekanyarodva ér, a völgyfőben 1972-ben foglalt Gergely Éva-forráshoz, melynek gyér hozamú vizére ne nagyon számítsunk. A név Gárdonyi Géza Egri Csillagok című regényének első fejezetére utal. Utunk ezen szakaszán a Piros jelek mellett időnként feltűnnek a Szent Márton Gyalogos Vándorút Baranyai Regionális Útvonalának sárga jelzései is. Festői bükkszálerdőben gyalogolunk tovább a kényelmes ösvényen, továbbra is a Vár-völgyet követve, hamarosan újabb, ezúttal egy jóval szűkebb oldalvölgybe, a Cigány-horhosba fordulunk, melyet egy romantikus kis hídon keresztezünk. Széles úton közelítünk ismét a Vár-völgyhöz, majd egy elmosott híd helyén lévő gázlón kelünk át a Vár-völgyi-patakon, ami hóolvadás vagy nagyobb esőzések után kihívás lehet. Még mielőtt kiérnénk a műútra, elmegyünk az Iharos-kút mellett, mely az előző forráshoz hasonlóan úgyszintén gyakran szárad ki. A Vár-völgyi útra érve jobbra kanyarodunk, a Vár-völgyi Földtani Tanösvény információs táblájával is jelzett, útmenti kőzetfeltárás után pár méterre, egy kőhíd előtt balra térünk le az aszfaltútról, a Piros kereszt és Zöld + jelzéseket követve.  A Somosi-patak, Németdöglésnek is hívott, szűk völgyében lépdelünk felfelé, rövidesen egy gázlónál, balra felfelé mászunk ki az árokból a Zöld + jelzésű ösvényen. A jelzett út kissé feljebb, jobbra tér le a széles földútról, egy darabig párhuzamosan követve azt, majd újból visszatér rá. Lassan emelkedünk a hegyoldalban, a Zöld kereszt jelzésű út később jobbra tér le, mi maradunk a jelzetlen szekérúton, mely széles bal kanyarral emelkedik fel az Akai-tetőre, ahol egy magaslesnél becsatlakozik a jobbról érkező Sárga + jelű útba. A hosszan elhúzódó, széles hegygerincen gyalogolunk tovább, elmegyünk egy vaditató mellett, régebben az útról jó kilátás nyílt a Kelet-Mecsek vonulataira, de a felnövekő fáktól ma már ne számítsunk semmilyen panorámára. A következő kereszteződésnél jobbra tér le egy kis, Sárga körrel jelzett ösvény a Cikai-völgy főjében fakadó, gyér vizű, merítős, Cikai-forráshoz. A Sárga kereszten haladva rövidesen ereszkedni kezdünk, a lejtős szakasz után egy kis nyeregnél, a jelzett út balra tér le. A közepesen lejtő turistaúton pár perc alatt ereszkedünk vissza a Vár-völgybe, az erdőgazdasági útra érve, jobbra fordulunk és pár lépés után visszaérünk kiindulópontunkra.