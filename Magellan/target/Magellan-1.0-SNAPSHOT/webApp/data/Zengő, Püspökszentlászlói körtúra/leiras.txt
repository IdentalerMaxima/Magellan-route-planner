Rövid túra a Mecsek legmagasabb hegyére
A Mecsek legmagasabb hegycsúcsa, a Zengő (682 m), a Kelet-Mecsek déli részén magasodik Pécsvárad és Hosszúhetény fölött. A régi geodéziai mérőtorony körbeépítésével épült kilátó 2020 óta koronázza tetejét, a panoráma lenyűgöző, szinte az egész Mecsek látszik a legfelső szintről. A legrövidebb gyalogtúra az egykor elnéptelenedett, mára rendezett, csinos üdülőfaluvá fejlődött Püspökszentlászlóról ígérkezik. A felújított, romantikus arborétumáról is ismert hajdani püspöki kastély mellett kezdjük meg kapaszkodásunkat a hegyre. Fárasztó kaptató legyőzésével hódítjuk meg a Zengőt, majd a parádés panoráma megcsodálása után kényelmes úton, meseszép völgyben ereszkedünk vissza a kis, egyutcás faluba.