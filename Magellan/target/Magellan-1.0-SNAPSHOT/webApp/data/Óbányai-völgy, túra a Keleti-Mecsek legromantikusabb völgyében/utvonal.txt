Az óbányai Fő utcáról indulunk a Kéktúra útvonalán, egy darabig még a Z+ is kíséri utunkat. Szépen rendben tartott, fehérre festett sváb házak közt gyalogolunk, két fazekasműhelyt is érintünk, majd az utca felső végén a Turistaház az Öreg malomhoz épülete, kissé feljebb pedig a Pisztrángos Vendégház mellett megyünk el. Az utóbbi előtt jobbra tér le a Z+ jelzésű ösvény.

Egy kis füves focipálya után érjük el a csodaszép környezetben fekvő, kerítéssel védett, szépen gondozott, két medencéből álló Pisztrángos-tavakat. Turistautunk a patak feletti oldalba vágva bújik be a völgybe, de később kiszélesedik a völgy, és széles sétaúton haladva gyönyörködhetünk a romantikus tájban. Hamarosan feltűnnek a völgyre oly jellemző sziklalépcsők, majd a volt Krémer-malomnál kétszer is gázlón kelünk át a patakon.

Megkapó látványt nyújt a patak sziklalépcsőkön gurgulázó vize, gyönyörű bükkösben hatolunk egyre feljebb a völgyben. Balról egy vadregényes mellékvölgy ágazik le, majd újabb sziklépcsők következnek, aztán utunk nemes egyszerűséggel közvetlen a széles patakmederben folytatódik tovább. Több helyen kőről kőre ugrálva tudjuk csak elkerülni a vízbe lépést.

Megérkezünk a völgy egyik természeti csodájához, a híres Csepegő-sziklához, a kissé a patakmeder fölé hajló, mohával fedett több méter magas, mésztufa sziklafal üregeiből folyamatosan csepeg, szivárog a víz. A fal előtt, a mederben hatalmas sziklatömbök teszik teljessé a képet. Továbbhaladva kis fahíd vezet a túlpartra, jobbra lent láthatjuk a másik látványosságot, a Ferde-vízesést. A félrebillent, lapos mészkőrétegeken átbukva ferdén vízesésszerűen zubog le a patak vize.

Régi, részben letört Krisztus-szobros kőkereszthez érünk, előtte dr.Péceli Endre emlékköve áll. Innen is megkapó látványt nyújt a számtalan sziklalépcsőn átbukdácsoló patak. Kis tisztásra érünk, pihenőhely, esőbeálló házikó és a Bodzás-forrás marasztal egy kis ideig. Egy újabb gázlón kelünk át a patakon, majd pár perc alatt beérünk Kisújbánya ritkásan álló házai közé. A K□ jelzésű út balra, Zengővárkony felé ágazik le, mi pedig besétálunk a többnyire üdülőként használt, szépen rendben tartott házak közt a főutcán. Elmegyünk a Béke-forrás mellett, majd balra megpillantunk egy érdekes ipartörténeti emléket, a járgányos cséplőgépet. Beérünk a falu központjának számító terecskére, balra a Faluház, falán nagyméretű, színes, rajzolt térkép Kisújbányáról, kissé feljebb pedig lépcsősor vezet a dombon álló, 1794-ben épült, kékre festett huszártornyos, bájos kis Szent Márton-templomhoz.

Az egykori sváb falu az 1970-es években teljesen elnéptelenedett, de üdülőfaluként újjászületve menekült meg a pusztulástól. Meredek utca vezet ki a faluból, jobbra a Klumpás-tanya várja egyszerű ételekkel, italokkal a turistákat, majd a falu bejáratánál lévő parkoló után rövidesen felérünk az aszfaltos úton egy nyeregig. A kereszteződésnél elbúcsúzunk a Kéktúrától, jobbra fordulunk a S és Z∆ jelzésű, széles, kőgörgeteges szekérútra. Rövid kaptatóval jutunk fel a Cigány-hegy tetején álló kilátótoronyhoz. A régi, 70-es évek végén épült kis kilátót 2007-ben újították fel és toldották meg, hogy a fák koronája felett tudjuk megcsodálni a Mecsek erdős vadonját. Remek panoráma nyílik a Mecsek legmagasabb pontjára, a Zengőre, a Hármas-hegyre, a távolban feltűnik a Misina is a TV-toronnyal. Szép időben a Villányi-hegység sziluettje zárja a déli horizontot. Északra, a közelben lévő Dobogó vonulata korlátozza a kilátást.

A hegyről egy vörös talajú mélyúton jövünk le, balról becsatlakozik a K+ jelzés is, és széles földúton érünk el egy turistaút-csomóponthoz.  Jobbra kanyarodunk a P jelzésű széles, kényelmes földútra, mely a Hárs-hegy oldalában szintet tartva vezet kelet felé. Gyönyörű bükkösben túrázunk, később a Csalán-hegy oldalában, magasan az Óbányai-völgy felett. Elmegyünk egy egykori mészégető mellett, majd a Tolna és Baranya megye határán futó utunk keresztezi a Z+ turistautat. Itt rövidítési lehetőség nyílik jobbra Óbánya felé.

Még közel két kilométert sétálunk az árnyas, kényelmes földúton, majd a P jelzések balra mutatnak, mi maradunk egyenesen a balról érkező K□ jelzésen, a szekérúton, de pár lépés után kiérünk az Óbánya felett húzódó eszményi legelőkre, ahol jelzett utunk élesen jobbra fordulva kezdi meg az Óbánya felé történő ereszkedést. Mérsékelten lejtő, széles utunkról néha megnyílik a táj, hamar leérünk a falu szélére, betonútra váltunk és a szép fekvésű temető mellett vezető kis utcácskán érünk le az óbányai főutcára, pont a fehérre festett, csinos kis templom mellett. Jobbra fordulva érünk vissza kiindulási pontunkra, a buszfordulóhoz. 