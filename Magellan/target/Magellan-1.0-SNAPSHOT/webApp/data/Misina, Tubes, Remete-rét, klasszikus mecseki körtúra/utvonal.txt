A nemrég teljesen megújult és kibővített pécsi állatkert mellől indulunk a P és a KS jelzésű ösvényen a Mandulás felé. Pár percig párhuzamosan fut utunk az aszfaltúttal, majd egy táblás elágazásnál élesen jobbra fordulva térünk rá a S∆ jelzésű útra. Egy Mária-képes oszlopnál érünk az állatkert kerítéséhez, majd balra tartó ösvényünk mérsékelten emelkedve a kerítéssel párhuzamosan halad tovább. Egy pihenőhelynél balra fordul kényelmes sétautunk, eltávolodunk az állatkert felső végétől.

Cikk-cakkban szerpentinezünk egyre feljebb a Misina oldalában, majd hamarosan elérjük a műutat, egy darabig követjük, majd az út túloldalán álló Szigriszt-keresztnél átmegyünk az úton, és meredeken felfelé folytatjuk kapaszkodásunkat a kissé benőtt ösvényen. Pár perc alatt fent vagyunk a Misina (535 m) tetején. Az előttünk magasodó TV-toronyba mindenképpen érdemes felmenni.

A 197 m magas pécsi TV-torony Magyarország legmagasabb épülete, egy régebbi kilátó helyén épült 1968-tól 1973-ig. A jellegzetes kör alakú rész alsó szintjén étterem, a talajtól 80 méter magasan lévő, felső szintjén pedig a nyitott körkilátó található. A minden nap nyitvatartó kilátóba belépőjegy ellenében, gyorslifttel tudunk felmenni. Szép időben az egész Mecsek remekül látható, lábunk alatt Pécs városa, a távolban a Villányi-hegység, szép időben még a Badacsony is látható. http://www.tvtoronypecs.hu/

A szebb napokat is látott, talán étteremként működő épület mellett folytatjuk utunkat, majd a Tájvédelmi Körzet táblánál, a hozzánk csatlakozó S jelzéseken, keskeny ösvényen megyünk lefelé, levágva a műút kanyarját. Keresztezzük az aszfaltutat, majd kiérünk az alsó buszforduló melletti parkolóhoz, ahol a S∆ jelzésű út jobbra tér le, mi maradunk az egyenesen, egy sorompóval lezárt, S jelzésű gyalogúton, a táblákkal is jelzett Kis-Tubes kilátó felé.

Kényelmes, apró kavicsos sétautunk hangulatos erdőben, fenyőligetek közt emelkedik lassan a Misina-Tubes vonulatán. Keresztezzük a S körtúra jelzésű, nagy múltú, az 1930-as évek végén létesített Rotary-körsétányt, mely a Tubesek csúcsait kerüli meg. Pár perc múlva balra ágazik le a S∆ jelű ösvény a már látótávolságban lévő Kis-Tubes (577 m) kilátóhoz. Az 50-es években épült kilátóteraszról pompás panoráma nyílik Pécsre.

A Kis-Tubes mediterrán hangulatú, mészkősziklákkal pettyezett, karsztbokorerdős lejtője a csodás kilátással a Mecsek egyik legszebb pontja. Visszatérünk a S jelzésű útra, balra fordulva a két Tubes közti nyeregben először szintet tartva, később mérsékelt emelkedőn megyünk fel a Tubes (611 m) kilátótoronnyal és antennákkal koronázott csúcsára.

Az eredeti János-kilátó 1910-ben épült, majd a 80-as évek elején rombolták le, mikor katonai adótornyokat telepítettek a hegyre. Az 1990-es években közadakozásból újjáépítették a jellegzetes alakú tornyot és még rá is húztak egy fedett betonhengert a tetejére. A felső szintről csodálatos körkilátást élvezhetünk Pécsre, a Mecsek lankáira. A hegyről két úton is lejöhetünk Lapis felé, a S jelzésű kocsiút, mely a katonai terület kerítése melletti murvás úton halad, a rövidebb, de sokkal hangulatosabb a P∆ jelzésű ösvény, mely nagy kanyarokkal szerpentinezik le a Tubes tetejéről.

Leér a Rotary-körsétányra, azon pár métert jobbra tart, majd balra leágazva ér le végül a Tubes északnyugati oldalában fekvő útcsomóponthoz, Lapishoz. Különös figyelmet érdemel a Mecseki Erdészet, a hét vezér emlékére emelt emlékműve, mely a Mecsekre jellemző hét különböző kőzetből áll. A műúton lesétálunk a remeteréti elágazáshoz, a sárga színű Lapisi-kereszt mellé, majd a szemben az erdőbe bújó Z, Z∆ és ZO jelzésű ösvényen folytatjuk túránkat.

Pár lépésre a Z jelzések balra fordulnak, mi maradunk az aprókavicsos Z∆ és ZO jelű sétaúton. Rövidesen a ZO jelzés is leválik balra, a Z∆ pedig felvezet a Sós-hegyi kilátóhoz. A terméskőből épült zömök, négyszögletes torony fából ácsolt felső szintjéről szép kilátás nyílik a Misina-Tubes vonulatra és a városra. A Z∆ jelzésű út levezet a keresztező Z+ jelzésű turistaútba, melyen balra fordulunk. Egy éles jobbkanyar után lejtős, kényelmes ösvényünk leér a népszerű kirándulóhelyre, az abaligeti műút mellett fekvő nyeregtisztásra, Remete-rétre.

Az erdei játszótérrel, pihenőhelyekkel, esőbeállóval felszerelt Remete-rét turistaút-csomópontjától a P és KS jelzésű, Mandulás felé vezető sétautat választjuk, mely parkerdei környezetben, nagyjából szintet tartva halad. Keresztezzük a Nagy-Daindoli-völgy felső részét, a völgyben a ZO jelzésű út vezet, majd a Z jelzésű utat is keresztezzük a hegyháton, később a Közép-Daindoli-völgy főjén megyünk át. A Tubes, majd a Kis-Tubes oldalában haladó, kényelmes sétautunk egyre jobban megközelíti a lapisi műutat, majd ahol a P∆ jelzés balra leágazik, el is éri azt, de később ismét távolodni kezd.

Rövidesen kiérünk a Mandulás erdei tornapályájára, majd utunk kibukkan a Mandulás széles, tágas tisztásán. Számos pihenőhelyet, tűzrakóhelyet, játszóteret találunk itt a pécsiek közkedvelt kirándulóhelyén. A P jelzésű út végül kiér a műútra, majd a túloldalán, vele párhuzamosan, az erdőben haladva érünk vissza kiindulási pontunkhoz, a pécsi állatkerthez. 